=== La línia d'ordres

Hi ha moltes maneres diferents de fer servir Git.
Hi ha les eines originals de línia d’ordres, i també moltes interfícies gràfiques d’usuari amb diverses funcionalitats.
Per a aquest llibre, farem servir Git des de la línia d’ordres.
D’entrada, la línia d’ordres és l’únic lloc on pots executar totes les ordres de Git — la majoria de les interfícies gràfiques implementen només un subconjunt parcial de les funcionalitats de Git, per simplicitat.
Si saps com executar Git des de la línia d’ordres, probablement també podràs entendre com fer-ho amb una interfície gràfica, mentre que el contrari no és necessàriament cert.
A més, tot i que l’elecció del client gràfic és una qüestió de preferència personal, tots els usuaris tindran les eines de línia d’ordres instal·lades i disponibles.

Per tant, esperem que sàpigues com obrir el Terminal a macOS o el símbol del sistema o PowerShell a Windows.
Si no saps de què estem parlant, potser hauràs de parar un moment i investigar-ho ràpidament per poder seguir la resta dels exemples i explicacions d’aquest llibre.